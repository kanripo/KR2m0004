# -*- mode: mandoku-view; -*-
#+TITLE: 宋朝事實
#+DATE: 2015-08-24 22:49:08.124010
#+PROPERTY: ID KR2m0004
#+PROPERTY: BASEEDITION WYG    
#+PROPERTY: JUAN 卷二十
<pb:KR2m0004_WYG_020-1a>¶
欽定四庫全書¶
　宋朝事實卷二十¶
　　　　　　　　　　　　　宋　李攸　撰¶
　　經畧幽燕¶
唐貞觀初始置松漠府以靡㑹為都督賜姓李氏開元¶
中降以公主會昌中始賜契丹之印于是統有八部雄¶
據北漠懿僖之亂中國不靖後有安巴堅遂僭帝號抗¶
衡中國南侵鎮定邢洺冀貝之郡朱全忠時劉仁恭與¶
<pb:KR2m0004_WYG_020-1b>¶
其子守光盗據幽薊政令苛虐燕人苦之逃入契丹安¶
巴堅撫存慰納不取租稅以致檀順平營之人亦多歸¶
之會後唐莊宗領兵入洛誅滅梁氏尋亦翦除劉守光¶
父子于是幽薊不復有抗捍焉安巴堅攻雲朔諸州安¶
次潞縣三河漁陽懐柔密雲等縣俘掠赤子萬數入蕃¶
至明宗約為兄弟且以解邊人之倒縶紓國家之外憂¶
安巴堅改元稱制分建京闕宫室官號盡依中國安巴¶
堅死子徳光立㑹石敬瑭叛于河東遣趙瑩桑維翰等¶
<pb:KR2m0004_WYG_020-2a>¶
奉使求援許以得志後割地為獻徳光乃率兵十萬送¶
敬瑭入洛冊為晉主名之為子遂割代北應朔寰雲蔚¶
及范陽山前幽薊瀛莫涿易檀順及山後儒媯新武十¶
六州以與之仍嵗與帛三十萬疋供給稍稽則詬辱陵¶
責及少主嗣立恥稱臣而稱孫自是有隙而兵始交矣¶
詔天下㸃抽鄉兵七户出一卒而四方于是騷然及景¶
延廣矜横磨之刃趙延夀希統天之業杜重威領兵而¶
降于中渡張彦澤斬關而為彼鄉道邊馬嘶于宫闕戰¶
<pb:KR2m0004_WYG_020-2b>¶
塵坌于河洛天地失常少主乃遷于黄龍府鬼神含怒¶
徳光尋斃于欒城大順之時荒淫失政周世宗乘其衰¶
削遂奪其關南之地以瓦橋關為雄州以益津關為霸¶
州淤口關置寨(案周世宗兵下三闗五代史秪載瓦橋/關益津關而闕其一攷晁以道嵩山集)¶
(云三闗謂淤口闗瓦橋/闗益津闗也與此書合)復破楊顯仁于髙平至顯徳二¶
年又遣劉崇襲府州為折徳扆所敗觀其累世恃强負¶
勢侵削中土亦已甚矣契丹有五京(原註上京中京東/京燕京西京也)¶
上鎮十二(原註奉聖州雲州平州祖州懐州顯州乾/州興中府建州宜州慶州黄龍府是也)中¶
<pb:KR2m0004_WYG_020-3a>¶
鎮六(原註應州饒州白川/州錦州番州蔚州也)下鎮七(原註湖州連州同州/宣州可汗州寜州河)¶
(州/也)觀察州十三(原註永利州利州髙州耀州徳州宜州/坤思州遂州信州三河州咸州朝州營)¶
(州/也)刺史上州九(原註涿州易州歸州化州保/州昌州義州吉州昭延州也)中州十一¶
(原註瀛州順州儒州海州原州惠/州濠州新州鳯州京州長安州也)下州三十四(原註睦/州集州)¶
(衛州泉州宗州銀州巖州慈州陳州通州化州麓州朝/州長春州鈐州澤州葉州嚴州温州潤州般州蘭州番)¶
(州閭州雙州鐵州暉州渭州還州元州福州烏州金州/懿州是也  案此所載州名與遼史多不相合如衛陳)¶
(泉鈐葉温般番暉還元等州皆不見遼史遼史有儀坤/州此作坤思州遼史有檀薊瀋淥等州此又無之盖以)¶
(宋人記遼地所聞岐異/而傳寫復不免脫訛也)自京鎮等處土田豐好兵馬强¶
<pb:KR2m0004_WYG_020-3b>¶
盛地利物産頗有厚利其他自中下州固已寂寥荒漠¶
然折長補短地利綿亙周圍不過五千里計其所出所¶
産未必敵河東河北州郡也其他方兵旅大約計之未¶
必滿三十萬且自諸京統軍司及寨幕契丹兵不過十¶
五萬奚家渤海兵不過六萬漢兒諸指揮不過一萬五¶
千刺字父子軍五指揮不過數千鄉兵義軍不過三萬¶
刺手背揀不中老弱兵不過七千然而分守諸州及河¶
東河北接界州縣又東屯女羅女真新羅百濟野人國¶
<pb:KR2m0004_WYG_020-4a>¶
狗國灰國黑水國西屯珠爾布固番遊獵國沃濟國室¶
韋國托歡番舒嚕國党項部族番達靼國川瓜沙州土¶
番遇野國土番夾山土番西番諸處寨戍縱少亦須十¶
萬方可分守外餘二十萬為戰鬭之兵若傾國而來亦¶
須留三萬人防守外餘一十七萬人其間亦有負糧持¶
器護從等不過止有十萬人其来不過一出梁門遂城¶
一出雄霸一出鴈門句注一出并代然而雄滄霸州以¶
来頗多溏水決河東注于我為便則雄霸以來不足為¶
<pb:KR2m0004_WYG_020-4b>¶
慮矣又縁邊要害之處多張旗幟增加兵守晝飛沙塵¶
夜多烽火有二十萬人精兵足以禦之其次清野而待¶
之多方而誘之又選良將十餘人領兵十萬四出密襲¶
其巢穴自易州以東至于欒州以来一自紫荆嶺口路¶
一自白羊口連大安山路一自南口以北居庸闗八答¶
嶺一自得勝口湯山口古北口一自遺安口燕市口一¶
自松亭闗口白淀口一自首符家口大林土山口所至¶
攻其城邑盡受大將軍節㑹于幽州取山前郡則山後¶
<pb:KR2m0004_WYG_020-5a>¶
州縣自下矣又命兵自梁門至虎北口石門或鴈門句¶
注以來設伏用竒要敵之兵斷其徃來之路如此敵騎¶
進退失措滅之必矣凡此者廟堂之所宜知者也國初¶
天贊賢(案遼史景宗名賢初即位羣臣上尊/號曰天贊皇帝此合尊號與名書之)遣兵攻鎮¶
定聞藝祖登極乃驚曰中國今有英武聖主吾豈敢以¶
螳蜋而禦轍耶于是遁去先是五代時募民盗戎人馬¶
官給其直籍數以補戰騎之闕大祖受命務保境息民¶
不欲生事邊境盡令還前所盗馬仍申明條禁無得出¶
<pb:KR2m0004_WYG_020-5b>¶
塞為盗未幾契丹入邊為棣州刺史何繼筠擊敗乾徳¶
二年昭義軍節度使李繼勲攻遼州州將杜延韜以城¶
来降并人引衆歩騎六萬復来援繼勲與彰徳軍節度¶
使羅彦瓌洺州防禦使郭進内客省使武懷節率馬歩¶
軍六萬人擊其衆于遼州城下敗之又攻平晉軍上遣¶
郭進内客省使曹彬等領歩騎萬餘赴之未至而遁(案/宋)¶
(史乾徳元年北漢引契丹攻平晉軍遣洺州防/禦使郭進等救之此在乾徳二年與史互異)三年冬¶
來攻易州畧居民上令監軍李謙昇率兵入其境俘生¶
<pb:KR2m0004_WYG_020-6a>¶
口如所畧之數俟契丹放還易州之民然後縱之四年¶
正月又攻易州監軍任徳義擊走之上令闗南監軍及¶
雄霸瀛莫等四州刺史勒所部兵校獵于幽州之境以¶
耀威武四年天徳軍節度使于延超與其子來降上以¶
延超為左千牛衛大將軍六月偽横海軍節度桑興来¶
降開寳二年太祖親征河東契丹兩道率衆来援一道¶
攻石嶺闗為何繼筠所破一道攻定州為韓重斌擊敗¶
之是秋涿州刺史許周瓊來降上以為涿州刺史契丹¶
<pb:KR2m0004_WYG_020-6b>¶
錫里伊里等凡一十六族歸款上以其大首領四人為¶
懷化將軍八人為懐化郎將餘八十五人為歸徳司戈¶
是嵗契丹主為其下所殺國人立明記為帝(案遼史景/宗小字明)¶
(扆世宗子也穆宗遇弑乃即位此書/以明扆為眀記互詳第二卷紀元篇)三年十月契丹以¶
六萬騎攻定州上遣判四方館事田欽祚領兵三千人¶
赴之上戒欽祚曰彼衆我寡但背城列陣以待之敵至¶
即戰勿與追逐欽祚于是與敵衆戰于滿城敵騎少卻¶
乘勝逐北至遂城殺獲甚衆值夜入保遂城敵圍欽祚¶
<pb:KR2m0004_WYG_020-7a>¶
數日欽祚度城中糧少是夜整衆突圍而出至保寨軍¶
中不亡一矢北邊傳言三千折六萬太祖自是益修邊¶
備嘗謂左右曰若契丹敢復犯邊我毎以三十匹絹購¶
一敵人之首其精兵不過萬人止費我三百萬匹絹此¶
宼盡矣太祖一日内出取幽州圖以示宰相趙普謂曰¶
卿意此圖孰能為者普詳觀歎曰他人不能為惟曹翰¶
能為之帝問何以知之對曰方今將帥材謀無出于翰¶
者陛下若使翰徃必得幽州既得之後但不知陛下遣¶
<pb:KR2m0004_WYG_020-7b>¶
何人代翰帝黙然先是開寳九年正月羣臣上尊號曰¶
應天廣運一統太平聖文神武明道至徳仁孝皇帝帝¶
曰今汾晉未平燕薊未復謂之一統可乎卻而不受帝¶
痛恨開運之禍華人百萬皆没于契丹自即位專務節¶
儉乘輿服用一皆簡素别作私藏以貯供御羡餘之物¶
謂左右曰俟及三百萬貫我當移書契丹用贖晉朝陷¶
沒百姓然則帝欲大一統而復幽燕者其意在此不在¶
彼也七年十一月其涿州刺史耶律琮以書遺知雄州¶
<pb:KR2m0004_WYG_020-8a>¶
孫全興曰琮受君恩猥當邊任臣無交于境外言則非¶
宜事有利于國家專之亦可竊思南北兩地古今所同¶
曷嘗不世載歡盟時通贄幣徃者晉氏後主政出多門¶
惑彼彊臣忘我大義干戈以之日用生靈于是罹災今¶
兹兩朝本無纖隙若或交馳一介之使顯布二君之心¶
用息疲民重修舊好長為與國不亦休哉琮以甚㣲敢¶
干斯義逺希通悟洞垂鑒詳太祖命全興以書答焉八¶
年三月遣款附使格什古星什奉書来聘稱契丹國上¶
<pb:KR2m0004_WYG_020-8b>¶
命閤門副使郝崇信至境上迓之及至館于都亭驛太¶
祖召見賜以襲衣金帶銷金皂羅帽烏皮鞾器幣二百¶
銀鞍勒馬具傔從衣物器幣有差宴于内殿仍召至便¶
坐觀諸班騎射令其一使者與衛士馳射毛毬截桞枝¶
及辭歸國召見賜器幣衣服帝因謂宰相曰自五代以¶
來北敵強盛蓋由中原衰弱以至晉帝䝉塵亦否之極¶
也今慕化而至乃期運使然非涼徳能致左右皆稱萬¶
嵗自是契丹始與中國交聘八月遣使獻御衣玉帶名¶
<pb:KR2m0004_WYG_020-9a>¶
馬太祖皆厚賜之因令其使人從獵近郊太祖親射走¶
獸矢無虚發使者俯伏呼萬嵗私謂譯者曰皇帝神武¶
無敵射必命中所未嘗見也及平江南獻弓矢名馬九¶
年長春節遣使貢御衣玉帶銀鞍勒馬太祖升遐遣使¶
修賻禮太宗即位遣使獻御衣金玉鞍勒馬等賀太祖¶
山陵獻馬金銀乾明節遣使来賀詔遣監察御史李瀆¶
借太府卿閤門祗候鄭偉借右千牛衛將軍報聘開寳¶
四年遣使問起居尋入宼石嶺關以援晉陽為郭進所¶
<pb:KR2m0004_WYG_020-9b>¶
敗及王師既平河東詔發兗鄆齊魏貝博滄鎮冀邢磁¶
洺徳易定祁瀛莫雄霸深趙等州及乾寜保塞等軍芻¶
粟赴北面行營分遣使督之將有事于幽薊六月十九¶
日車駕次金臺二十日帝躬擐甲胄率兵次東易州偽¶
刺史劉宇率官吏開門迎王師乞降二十三日未明次¶
幽州城南契丹衆萬餘屯于城北帝親率兵乘之斬首¶
千餘級餘黨遁去二十五日命諸將分兵攻城帝乘歩¶
輦至城下督諸將進攻七月三日契丹偽武雄軍節度¶
<pb:KR2m0004_WYG_020-10a>¶
使知順州劉廷素率官屬十四人來降五日偽節度使¶
知薊州劉守恩與官屬十七人来降六日幸城西北隅¶
督攻城七日詔班師二十八日車駕至自范陽(原註先/是上平)¶
(并汾迴欲乗勝攻范陽諸將皆贊成其事至是/以士卒疫癘轉輪迴逺日虞敵兵之至遂班師)五年十¶
一月十日詔曰邊境多虞兵戎猶梗介胄之士息肩未¶
遑樽俎之籌折衝之暇兩河之際列陣相望烽火時至¶
于近郊羽檄尚馳于絶塞是用大興戈甲遂殄氛霾昔¶
者師人多寒楚子所以躬撫匈奴未滅漢武于是親巡¶
<pb:KR2m0004_WYG_020-10b>¶
蓋以慰虎旅之心銷狼烽之氣雖在窮冬之候敢辭夙¶
駕之勞朕取此月暫幸邊陲親撫士卒應經過頓舍凡¶
百費用悉以官物充所在不得輒有裒斂又詔幽州朕¶
祗膺景命光宅中區右蜀全吳盡在提封之内東漸西¶
被咸歸覆育之中常令萬物以由庚每慮一夫之不獲¶
睠此北燕之地本為中國之民晉漢以来契丹竊據迨¶
今不復垂五十年國家化被華夷恩覃動植豈可使幽¶
燕奥壤猶違禮義之鄉冠帶遺民尚限邊荒之俗爰興¶
<pb:KR2m0004_WYG_020-11a>¶
師律以正封疆拯溺救焚聿從于民望執訊獲醜即震¶
于皇威凡爾衆多宜體兹意今遣行營前軍都部署曹¶
彬等振旅長驅朕當續御戎軍親臨寇境徑指西樓之¶
地盡焚沙漠之庭灌爝火之㣲寜勞巨浸折蠢螽之股¶
豈待隆車應大軍入界百姓倍加安撫不得誤有傷殺¶
及發掘墳墓焚燒廬舍斬伐桑棗擄掠人畜犯者竝當¶
處斬十三日車駕發京師十四日闗南言破契丹萬餘¶
衆斬首三千餘級翌日從官詣行宫稱賀十九日駐蹕¶
<pb:KR2m0004_WYG_020-11b>¶
于大名府雄州言契丹皆遁邊候徹警從臣稱賀上乘¶
勝欲進討幽州以問李昉扈䝉等事之可否昉等上奏¶
曰北方自古為㓂乘秋犯塞徃徃有之一昨輒率甲兵¶
來擾疆境陛下櫛沐風雨衝冒嚴凝親御戎衣以攘民¶
害乗茲北兵畏威而逃因而翦之易于拉朽况幽薊之¶
壤乆陷殊方慕化之心倒懸斯切今若擁百萬横行之¶
衆弔一方徯后之民合勢而攻指期可定其如大兵所¶
聚糧餉是資况河朔之區連嵗飛輓近經蹂躪尤極蕭¶
<pb:KR2m0004_WYG_020-12a>¶
然雖洊遇于豐穰恐不堪其調發屬兹寒冽益復罷勞¶
况今敵兵宵奔邊陲寜肅若親巡塞下振耀戎容固足¶
懼彼殘魂亦恐勞于大舉伏望申戒羽衛善養驍雄講¶
習武經繕修攻具俟府藏之充溢閭里之富盛朞嵗之¶
間用師未晩上深納其言即日下詔南歸七年明記卒¶
有子三人隆緒隆慶隆裕至是隆緒立年十二嵗母燕¶
燕専國政五月以三萬騎入邊潘美等分兵撃敗之十¶
月下詔北邊州軍曰朕受天景命奄宅中區以四海為¶
<pb:KR2m0004_WYG_020-12b>¶
家兆民如子冀咸登于富夀豈務勝于甲兵況與契丹¶
本通鄰好昨以河東劉繼元不尊朝化盗據一方念彼¶
遺民行兹薄伐素非瀆武惟切弔民而契丹轉舉干戈¶
輒来救援一鼓既平于晉壘六師遂指于燕郊靡辭六¶
月之征聊報東門之役雖彼曲可見而罪已良多今聞¶
邊境謐寧田秋豐稔軍民所宜安堵無或相侵如今後¶
輒入北界擄掠及盗竊亦仰所屬州軍収捉重斷所盗¶
物竝送還之未幾錫里伊里等十一族七萬餘帳内降¶
<pb:KR2m0004_WYG_020-13a>¶
者又三千帳羊馬萬計十二月髙陽闗捕得敵中首領¶
言契丹種族攜貳慮王師致討頗于近塞築城為備太¶
宗謂宰相曰北人以剽畧為務乃修城壘為自全之計¶
耳曩者劉繼元盗據汾晉周世宗及太祖皆親征不利¶
朕決取之為世宗太祖刷恥遂擒繼元至闕下今日視¶
之猶几上肉耳當其保堅城結契丹為援豈易制乎宋¶
琪對曰臣少陷北庭備知戎馬之數自晉末始强盛然¶
種類蕃多其心不一自石嶺闗之敗及平繼元縁邊諸¶
<pb:KR2m0004_WYG_020-13b>¶
郡頻有克㨗以臣度之其部下攜貳必矣國家不須致¶
討可坐待其滅亡後上謂宰相曰數有人自北邊来偵¶
知敵中事自朝廷増修邊備北人甚懼昔晉漢衰弱邊¶
陲無盡節之臣大率張皇事勢以要恩寵為自利之計¶
今之邊將皆朕所推擇咸能盡心無復襲舊態也幽州¶
四面平川無險阻可恃難于控扼異時収復幽州當于¶
古北口以来據其要害不過三五處屯兵設堡寨自絶¶
南牧矣(原註古北口兩傍皆峻崖中有路僅容車轍口/北有鋪彀弓連繩本范陽控扼契丹之所最為)¶
<pb:KR2m0004_WYG_020-14a>¶
(隘/束)琪對曰范陽是前代屯兵建節之地古北口及松亭¶
闗野狐闗三路竝設堡障至今石壘基堞尚存將来定¶
幽朔止于此數處置戍可也雍熙初知雄州賀令圖與¶
其父岳州刺史懷浦等上言(案李燾長編賀令圖及懷/浦與文思使薛繼昭軍器)¶
(庫使劉文裕崇儀副使侯莫陳利用等/相繼上言幽州可取狀較此所載為詳)契丹主㓜國事¶
皆決于母葉葉大將韓徳讓寵倖用事請乘其釁以取¶
幽州太宗以為然雍熙三年大發師以天平軍節度曹¶
彬為幽州行營前軍都總管出涿州河陽節度崔彦副¶
<pb:KR2m0004_WYG_020-14b>¶
之馬軍都指揮使米信為幽州西北道行營都總管出¶
雲中代州觀察杜彦圭副之步軍都指揮使田重進為¶
定州路行營都統出飛狐口蘄州刺史譚延美副之忠¶
武軍節度使潘美為靈應州行營都總管出鴈門靈州¶
觀察使楊業副之是時權知髙麗國王治遣使修貢京¶
師帝以王師北征其國與契丹接境常為其所侵乃命¶
監察御史韓國華假太常少卿往使其國降詔諭之曰¶
朕誕膺丕構奄宅萬方草木蟲魚罔不䝉澤華夏蠻貊¶
<pb:KR2m0004_WYG_020-15a>¶
罔不率俾蠢兹北方敢拒皇威倔强沙漠之中遷延嵗¶
月之命幽薊之地本被皇風曩以晉漢多虞契丹因而¶
盜據詩云我疆我理南東其畆今國家照臨所及書軌¶
大同豈使齊民陷兹朔漠今已董齊師旅殄滅塵氛元¶
戎啓行分道間出即期誅翦以慶混同惟王乆慕華風¶
素懐眀畧輸此忠勤之節撫兹禮義之邦而接彼境壤¶
困于蠆毒舒泄積憤其在兹乎便可申戒師徒迭相掎¶
角叶此鄰國同力盪平奮其一鼓之雄戡此垂亡之敵¶
<pb:KR2m0004_WYG_020-15b>¶
良時不再王其圖之應擄獲生口牛羊財物器械並給¶
本國將士用申賞勸于是彬下固安城又下新城重進¶
戰飛狐南斬首五百級美攻寰州刺史趙彦辛來降又¶
克涿州美進圍朔州其節度副使趙希贊以城降契丹¶
以萬騎來援飛狐口重進大破之擒其將大鵬翼康州¶
刺史馬頵(案長編載監軍馬頵及副將何萬/通竝為彬所擒與此詳畧互異)彬又戰涿¶
州南斬首千餘級殺奚宰相賀斯美遂圍應州其節度¶
副使艾正以城降重進攻飛狐又下靈丘四月美克靈¶
<pb:KR2m0004_WYG_020-16a>¶
州蔚州押衙李存璋等以城来降初太宗謂彬曰朕令¶
潘美出鴈門先取靈應卿以大軍聲言取幽州而持重¶
緩行敵聞之必聚勁兵于彼不復出援山後矣既美果¶
下寰朔靈應重進得山後要害地太宗疑彬進兵速而¶
饟道不繼彬乃留涿州旬日食果盡還軍以援供饋上¶
聞之曰安有大敵在前而退軍就食者即遣使止之令¶
引軍沿白溝河與米信合待潘美盡得山後之地然後¶
東取幽州彬之諸將至是聞美等屢戰勝自以持重兵¶
<pb:KR2m0004_WYG_020-16b>¶
而功少遂欲儌功彬不得已于是裹五十日糧再趨涿¶
州且行且戰歴二十日始至城中屬盛暑士卒疲乏不¶
能進還至岐溝契丹躡戰王師遂敗彬宵渉拒馬河營¶
于易水之南彦進亦為契丹所敗奏至詔諸將分屯沿¶
邊諸郡召彬彥進等還闕留田重進守中山令潘美還¶
代州遣使部徙靈應寰朔四州民五萬户及其吐渾突¶
厥三部落安慶等族八百餘帳分置于河南孟曹汝洛¶
等四處是年冬復攻易州自曹彬失律諸將多坐黜免¶
<pb:KR2m0004_WYG_020-17a>¶
至是上復思宿將劉廷讓宋偓張永徳時皆罷節制在¶
環衛上欲令進撃自效遂遣廷讓屯雄州偓屯霸州永¶
徳屯定州廷讓與敵戰君子館軍敗僅以身免先鋒賀¶
令圖高陽闗部署楊重進沒焉(原註賀令圖少謹愿太/宗在藩邸以隸左右即)¶
(位改綾綿副使知莫州雍熙二年領平州刺史幽州行/營濠寨使令圖握兵邊郡十餘年恃藩邸舊恩毎嵗入)¶
(奏多言邊塞利害及幽薊可取之狀上信之故有岐溝/之舉既而師敗議者皆咎令圖貪功生事復輕而無謀)¶
(敵將耶律遜寜號裕悅者使諜紿令圖曰我獲罪本國/旦夕願歸南朝無路自拔幸君侯少留意焉令圖不虞)¶
(其詐自以終獲大功私遺以重錦十兩是年十二月敵/將裕悅率衆入攻大將劉廷讓與戰于君子館令圖為)¶
<pb:KR2m0004_WYG_020-17b>¶
(先鋒敵圍我師數重裕悅傳言軍中願得見雄州賀使/君令圖嘗為所紿意其来降即引麾下百十騎逆之將)¶
(至其帳百歩外裕悦據胡牀罵曰汝小子年在乳臭乃/今送死来耳命左右盡殺其從騎反縳令圖與其父首)¶
(謀北伐一嵗中/父子皆陷焉)敵復入深析陷易州殺畧甚衆上為下¶
哀痛之詔大發兵戍鎮定髙陽闗四年正月詔問文武¶
羣臣詢平寇之策又議作方田為戰守之備上乃以手¶
詔諭縁邊將帥曰夫料敵之强弱古人以為難前嵗之¶
舉蓋救民之塗炭蠢兹北寇敢肆憑陵蹂踐我士民攻¶
掠我城寨朕定必勝之策畫必當之計將以保民安邊¶
<pb:KR2m0004_WYG_020-18a>¶
畧舉大意且戎人勝則深入而不相讓敗則逃竄而不¶
相救固不可力戰也又皆騎兵利于平陸馳逐來徃難¶
于羈制固不可追奔也若棄小城就大鎮但屯兵于鎮¶
定瀛莫之間其縁邊城寨必苦于寇掠固不可分兵也¶
悠乆之謀在于設險若乃決大河築長城又徒自示弱¶
為後代笑朕今立法令縁邊作方田已頒條制量地里¶
之逺近列置寨柵此可以限其戎馬而大利我之歩兵¶
雖使彼衆百萬亦無所施其勇自春至秋其功告成持¶
<pb:KR2m0004_WYG_020-18b>¶
重養銳挫彼强敵如此則復幽薊滅林胡有日矣淳化¶
元年上遣使至定州密諭旨于都部署李繼隆曰若將¶
来復入邊朕當自行繼隆上奏以謂扞城禦侮臣等之¶
責況蕞爾殘衆豈煩戎輅親舉言甚懇切至道元年正¶
月其將韓徳威率衆萬騎誘党項十六大首領自振武¶
入攻府州折彥卿大敗其衆四月復攻雄州知州何承¶
矩敗之梟鐵林大將一人¶
　宋朝事實卷二十¶
